# Torkolattűz szerepjáték

Az egészben az a jó, hogy adott a világ, a szereplők, minden.

## A világ

Hogy pontos képet alkothassunk, nézzük meg a következő filmeket (ennél 100x több van, ez csak szemezgetés)

-   Ninja (ejtsd ninja!) USA
-   24 óra éjfélig  
-   Chuck Norris "videjotékás" filmjei
-   Lézermisszió
-   A. Schwarzenegger, S. Stallone legtöbb filmje
-   Don "The Dragon" Wilson filmjei
-   "Rendőrös" TV-sorozatok
-   És egyéb "Szívtévés", régi "Tévéhármas" akciófilmek

Azt hiszem mindenki által nyilvánvalóvá vált, hogy a játék a klisék világában játszódik. Szerintem, ha valaki elkezdi, min. 10 percig képes sablon filmszövegeket darálni.

## Karakterek 

Ők is adottak. Bárki alkothat újat, itt most néhány - legjellegzetesebb - példa következik.

### A FŐHŐS (Általában John, vagy ilyesmi)

A tegtáposabb, ám talán legélvezetesebb karakter. Többször járt Vietnámban, ő volt a titkosszolgálat legjobb embere, de megölték a családját és ezért már több éve visszavonultblablabla... Ám ekkor felbukkan valaki, aki a segítségét kéri. Sokáig kéreti magát, de aztán...

#### Extrák

A főhőst nem lehet csak úgy egyszerűen lelőni. Tulajdonképpen képtelenség eltalálni (maximum a történet vége felé a vállán). A rá irányuló golyók benne nem tesznek kárt, de a körülötte levő berendezésben annál inkább (méghozzá igen látványosan). Menekülése, ugrálása közben általában üveglapok, nagy lombikok, porcelánfigurák, tányérok, stb. közt halad el, amelyeket eltalálhatnak a neki szánt golyók.

A FŐHŐS szinte bármire képes. Perceken keresztül képes 1 tárral tüzelni, nagyobbat ugrik bárkinél, leeshet bármilyen magasból, úgy is megmenekül. A fizika törvényei őt nem kötik. Vegyük pl. a NINJA USA c. klasszikus műből vett részletet, mikor is a főhőst több irányból körbevették gonosz ninják (akik - miután megölte őket - bábukká alakultak ill. már azok voltak (Nehogymá\` vér száradjon a kezéhez 🙂

Ekkor a főhős - látva szorult helyzetét - kb. 10 métert ugrott a magasba és villámgyors kardcsapásokkal lekaszabolta az ott levő fenyőfák felső ágait (ugrás közben). Mikor visszaért a földre, a lehulló fenyőfaágak, tűlevelek elvakítottak ellenfeleit, akikkel ő könnyen végzett. Ebből a példából is láthatjuk, hogy a FŐHŐS lehetőségei határtalanok. Ellenfeleire nem pazarol egy sorozatnál többet, hullanak, mint a legyek. (Kivéve persze a főgonoszt és első számú gyilkosát.) Kíméletlen ellenfeleivel, ugyanakkor tele van mély érzelmekkel, mint az az alábbi példapárbeszédből is kiderül:

Dzsippes menekülés a PROFESSZOR LÁNYÁVAL az erdőben. Két akció közti rövid nyugalom. Jut idő egy kis beszélgetésre:\
**FH**: (mély, érzelemtelen, bunkó hangon) - "De szép táj. Itt nőttem fel."  
**PL**: - "Istenem, John! Hisz maga romantikus!"

Ha FŐHŐSsel játszunk, ne feledjük: Semmi sem lehetetlen.

---

### JACK BÁCSI (potenciális halott)

Ő a főhős gyerekkora óta nem látott nagybácsija, aki a nyomozás alatt bukkan fel. Általában jó fej és valami infót is tud adni a főhősnek, az alvilági emberek azonban ezt nem szeretik és gyorsan hidegre teszik.

#### Extrák

JACK BÁCSI nem halhat meg rögtön, lőjenek bele akár 3 tárat. Haldoklása közben még mond valami okosat a **FŐHŐSnek**, melyben mély erkölcsi tanítás és önfeláldozás található. pl:\
– "Ugyan hagyjatok itt.. khöh..khöh.. nekem már úgy is mindegy.. De ne feledd, a tiszta szív mindennél fontosabb... khöh..khöhhhhh...oh..*"

---

### A PROFESSZOR (szintén potenciális halott)

Az ő találmánya indítja el az egész bonyodalmat, mellyel akár egy egész országot el lehet pusztítani, de persze ő nem ezért csinálta. A távol-keletiektől kezdve a gonosz orosz maffiáig mindenki meg akarja szerezni a tervrajzáról készült mikrofilmet/noteszt/naplót/stb. Van egy gyönyörű leánya is, de róla később. Sajnos ő is könnyen a gonosztevők áldozatául eshet, de legalább lesz miért megvigasztalnia világszép lányát a főhősnek.

#### Extrák

Bármennyire szórakozott és habókos is (márpedig az) BÁRMILYEN technikai szerkezetet képes megjavítani, beüzemelni, stb. a kakukkos órától a MIG-29-esig.

---

### A PROFESSZOR LÁNYA

Gyönyörű szép és ártatlan, de a történet közepére persze jobban verekszik Bruce Lee-nál is. Büszke teremtés, aki apja haláláig csak lenézőleg nyilatkozik a **FŐHŐSről**, de azután láthatjuk, hogy igenis érző szíve van. A történet végére szinte törvényszerűen szerelmi kapcsolat szövődik közte és a **FŐHŐS** közt. Sajnos verekedjen akármilyen jól, a végén a főgonosz úgy is túszul ejti, és a **FŐHŐSnek** kell megmentenie.

#### Extrák

A legundorítóbb, - mocskosabb helyeken is gyönyörű. Ruhája mindig patyolat tiszta, frizurája, sminkje tökéletes. Őt sem könnyű megölni (bár komolyan megsebesíteni igen, hogy a főhős azt higgye, szerelme halálos lövést kapott. Ez újabb ok az 50 hulla/perc rekord überelésére).

---

### A FŐGONOSZ

Általában japán, szicíliai, vagy chicago-i, esetleg valamely közel-keleti klán vezére.  
A főgonosz legfontosabb célja a tervrajzok/arany/értékpapírok/kompromitáló iratok, stb. megszerzése és persze a **FŐHŐS** likvidálása. Sorsa törvényszerű bukás, (akár szegény Lucifernek) de ő nem adja könnyen. Legalább a **FŐHŐS** néhány (megmaradt) hozzátartozóját igyekszik jobblétre szenderíteni. Emberei, akár a tenger, kapcsolatai úgyszintén. Átlagos halandók közt nincs ellenfele (bezzeg a **FŐHŐS**...). Legmegbízhatóbb embere **CHICCO**, (ejtsd csiccso) aki azonkívül, hogy személyes testőre igen nagy biztonsággal kezeli soklövetűjét. A főgonosz imádja pl. kimondani az alábbi mondatot unalmat színlelve:

– "Chicco, tűz!"

Persze nem Chicco az egyetlen adu a főgonosz kezében. Ott van még **Okajisi Hadzsime**, a hidegvérű távol keleti gyilkos (róla később).

#### Extrák

A főgonosz puszta megjelenésével képes félelmet kelteni az átlagos emberekben. Zavarban szinte sosincs. Titkos fegyverek egész arzenálja áll rendelkezésére, melyek egytől egyik mind elférnek ruhája titkos zsebeiben. Szimpla halandó nemigen ölheti meg, legfeljebb a FŐHŐS, vagy barátainak egyike. Meghalni ő sem szokott rögtön, csak úgy tesz, és mikor a FŐHŐS és nője már megnyugodna, ő akkor ugrik még fel utolsó erejével (és hullik el a FŐHŐS csapásától). Halála nem történhet egyszerű pisztolylövéstől. Minimum felaprítja egy forgácsológép, vagy ilyesmi.

---

### OKAJISI HADZSIME

A gyilkos. A főgonosz egyik legjobb embere. A történet során kiderül, hogy rég ismerik egymást a **FŐHŐSsel**. (Egy harciskolában, egy mesternél tanultakblablabla..) A gyűlölet igen erős köztük. Harci tudásban csak ő veheti fel a versenyt ellenfelével. Általában még tetézi bűneit azzal, hogy ő öli meg a **FŐHŐS** egy közeli hozzátartozóját (mondjuk **JACK BÁCSIT**). Ekkor már lesz oka a **FŐHŐSnek**, hogy feltrancsírozza. Kettőjük összecsapása minimum egy negyed óra, de jóval több is lehet (rövidebb sose).

#### Extrák

A főgonosznál leírt megfélemlítés nála is igaz. Hihetetlen technikákat ismer szinte minden fegyverre. Gyakran likvidálja saját embereit is, csak hogy megmutassa erejét.

---

### FRANK JOHNSON

A főhős fegyvertársa. A nehéztüzérség. Hajdanán együtt szolgáltak Vietnámban és most eljött segíteni. Igazi izomhegy: A "főiskolai röbbicsapatban" Tank volt a beceneve. Jó kedélyű a legnagyobb gyilkolás közben is. Humora "kitűnő", általában ő lövi el az utolsó poént a történet végén. Gyakran felemlegeti a **FŐHŐSnek** a "Régi szép időket".

### Extrák

Meghalni ő sem nagyon szokott, viszont annál többet gyilkol. Kedveli a nagy kaliberű gépágyúkat és gránátvetőket. Tömve van dinamittal, időzített bombával és mindennel, ami nagyot robban. Lövéseiből kb. minden 3. talál csak (a többi természetesen a berendezést viszi apró darabokra baromi látványosan).

---

Egyelőre ennyit a mintakarakterekből. Az igazi ínyenceknek ajánlom pl. a főgonosz egy sablonkatonáját. Igaz, nem lesz hosszú életű, de jól el lehet szórakozni vele, aztán már át is bújhatunk rögtön másvalaki bőrébe.

---

## Karakteralkotás szabályai

Nincsenek. Nincs semmilyen értek, szám, ami kéne. Pl. **FRANK JOHNSON** bazi erős és mindent fel tud emelni, a **FŐHŐS**, pedig a legnehezebb trükköket is megvalósítja. Dobásra talán csak egyszer van szükség: lövöldözés/robbantgatás közben az egy kör alatt elhullott ellenség száma (kb. **2k10**, de a körülményektől függ).

Szintek sincsenek. A játék célja (azonkívül, hogy jól érezzük magunkat) az ún. **KLISÉ-pontok** gyűjtése. Egy-egy frázis, elcsépelt szófordulat, fizika törvényeinek ellentmondó, sikítanivalóan sz\*r, nevetséges cselekedet során gyűjthetjük be őket.

### Példa

Főgonosz beszéde Chicco-val, egy fogoly (epizódszereplő) jelenlétében

FG: - "Nos, Chicco, dalolt már a madárkánk?"\
CH: -"Még nem, Főnök, de ha így megy tovább, holnap már az angyalok kórusában énekelhet. Hehe.."

FOG: -"Ne, kérem, ne! Higgyék el, hogy nem tudok semmit. Eresszenek el! A rendőrség úgy is elkapja magukat. Nincs semmi esélyük..."\
FG: -"Kussolj! Mi van a szállítmánnyal, Chicco?"\
CH -"A kolumbiaiak azt üzenik, hogy a porcukor holnapra már a tejeskávéban lesz..."

FG -"Remek. és mi a hír John Beretta-ról, arról az átkozott kopóról?"\
CH -"A madarak azt csiripelik, hogy tegnap megölte 82 emberünket. Csak egy szavadba kerül, főnök és holnapra 100x is megbánja, hogy túl közel merészkedett a mézesbödönhöz."\
FOG -"És velem mi lesz? Kérem engedjenek el..."\
FG -"Ja igen. Egész megfeledkeztem a mi kis vendégünkről. Na köpj,  
vagy a beledet köpöd ki."\
FOG -"Na jó. Az iratok a széfben vannak."\
FG -"A széfben, hmmmm. Soha nem gondoltam volna rá."\
FOG -"Most elmehetek?"\
FG -"Hát persze. (gonosz mosoly) Chicco majd mindenről gondoskodik. Igaz Chicco?"\
CH -"Hát persze, főnök." ((BUMM-BUMM-BUMM))

A fentihez hasonló párbeszédekért kaphatunk **Klisé-pontokat**, amik az égvilágon semmire nem jók, csak mutatják "műveltségünket".

– Ailtas, 1997

---

→ [Mulabi kiegészítő](./Mulabi.md)\
→ [Nyúl kiegészítő szabályai](./Nyul.kiegeszito.md)
