# Torkolattűz – Nyúl kiegészítő (zászlós) szabályai

Az alábbiak Nyulászi Zsolt (Nyúl) kiegészítő reakciói a Torkolattűz Alapkönyv tartalmára.

>A FŐHŐS (Általában John, vagy ilyesmi)

Újabb extra képesség:\
A FŐHŐS képes arra, hogy a napnak bármely szakában a lenyugvó napkorong előtt gyakoroljon harcművész-technikákat. Lassan és elmélyülten; hacsak nem a sivatagban zajlik a kaland, akkor mindezt sziklatetőn vagy tengerparton teheti. Lehetősége van továbbá arra, hogy ha a **k100**-on `98` alá dob, akkor a **PROFESSZOR LÁNYA** titokban megfigyelhesse őt.

>JACK BÁCSI (potenciális halott)

Jack Bácsi másik extra képessége:\
Halála előtt Jack bácsi mindig mondhat még valami rejtélyes mondatot, ami előrelendíti a FŐHŐST az adott kaland megoldásában. Ha Jack Bácsi a halál okából kifolyólag (pl. a légkalapács alól, vagy a szemétprésből kifolyólag) már nem rendelkezne az extra képessége gyakorlásához szükséges testi adottságokkal, akkor hagyhat ugyanilyen tartalmú végrendeletet letétben az ügyvédjénél vagy egy újságírónál. (Igen, ez utóbbi két további kaszt, ami csak a kiegészítő kötetekben lát majd napvilágot.)

>A FŐGONOSZ

>Általában japán, szicíliai, vagy chicago-i,

vagy pedig ezek egyenlő aranyú keveréke

Második extra képessége:\
Halála előtt a **FŐGONOSZNAK** mindig szabály adta joga, hogy elmondja szomorú gyermekkora történetét, jelen gaztetteinek motivációit, gonoszságtól csepegő (fasiszta vagy világleigázó) filozófiáját, továbbá valami csalódott megjegyzést, ami egyértelművé teszi, hogy halálában sem adja fel a játszmát és számít rá, hogy a következő részben még visszatérhet. És valóban: ha a **k100**-on sikerül `10` alá dobnia, akkor a következő részben valamilyen rejtélyes módon visszatérhet. Ha nem dobott `10`, csak `30` alá, akkor csak a fia, öccse vagy volt bűntársa kaphat csak szerepet a folytatásban. Ha pedig `99`-et dobott, akkor a történetnek soha többé nem lesz folytatása (de ilyesmi nem szokott bekövetkezni).

>FRANK JOHNSON

Második extra képessége:\
Mielőtt megöl valakit, mindig mondhat valami szellemeset vagy legalábbis annyira szellemeset, amit ő vagy a történet írója már szellemesnek vél. Ha ilyet esetleg nem tudna mondani (nem szokott előfordulni), akkor veszít `-1`-et a **KLISÉ pontjaiból**. Ha eléri a `0`-t, akkor elveszti Halhatatlanság Képességét és a **FŐGONOSZ** vagy **CHICCO** aljas körülmények között, **OKAJISI HADZSIME** pedig szabályos párbajban megölheti őt.

– Üdv: Nyúl (1997)